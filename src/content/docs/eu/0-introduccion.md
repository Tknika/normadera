---
title: "Egitura-erabilerako zura ezaugarritzea"
description: "Egitura-erabilerako zura ezaugarritzeko prestakuntzako eskuliburu teknikoa"
---

## Proiektuaren oinarriak

Proiektu hau lanbide-heziketako zikloetarako ikasmaterialak prestatzeko helburu nagusiarekin bultzatu zen, espezialistak prestatzen laguntzeko zurezko produktuak ezaugarritzen eta merkaturatzen. Urtebeteko iraupena du eta Irungo [Bidasoa LHII](https://bidasoa.hezkuntza.net/eu/inicio)tik sortu zen, Euskal Autonomia Erkidegoaren barruan, nahiz eta nazio-mailakoa den.

Proiektu honen garapenaren lorpen gisa adierazi behar da hasierako eredu-saiakuntza bat egin dela Pseudotsuga menziesii (Douglas izeia) eta laritza (Larix kaempeferi) espezieen zuraren "profil erresistentea" kalkulatzeko, espezie horiek ez baitute berariazko araudi propiorik bermatzeko material horrek eraikuntza-material homologagarri gisa eska daitezkeen eskakizunak betetzen dituela.

Proiektu hau lortzea ezinezkoa izango zen [TKNIKA](https://tknika.eus/)ren (Lanbide Heziketarako Berrikuntzako Zentroaren) lankidetzarik gabe eta beste erakunde hauek eskainitako lankidetza logistiko, ekonomiko eta lehengai-hornidurakorik (zur-hornidurakorik) gabe: Eusko Jaurlaritzako Berrikuntzako eta Elikagaien Industriako Zuzendaritzak; Gipuzkoako Foru Aldundiak (Mendietako eta Natura Inguruneko Zuzendaritza Nagusiak); Nafarroako Gobernuak (Landa Garapeneko, Ingurumeneko eta Toki Administrazioko Departamentuak), eta Euskal Autonomia Erkidegoko eta Nafarroako zuraren sektoreko enpresek, hots, proiektu hau hastapenetatik bultzatu dutenek.

## Zurak eraikuntzan duen garrantzia

Oro har, zuraren industriak zura kontsumo-produktu bihurtzea hartzen du barruan. Sailkapen xumea eginez, honako enpresa mota hauek bereizten ditugu: lehen transformazioko enpresak, produktu erdilanduak sortzen dituztenak (ohol-enpresak, zerrategiak eta zuraren prestakuntza industrialekoak); bigarren transformaziokoak, azken produktuak sortzen dituztenak (ontzi eta bilgarriak egiten dituzten enpresak, altzari-enpresak, zurgindegiak…); eta, zikloa itxiz, berreskuratutako zureko biomasak kudeatzen dituzten enpresak.

Gaur egun, Espainiako zur-sektoreak erronkak aukera bihurtzeko bideari ekin dio, eta egunetik egunera bere lehiakortasuna hobetzen du, teknologiaren eta iraunkortasunaren alde eginda.

Ildo horretan, material moldaerraza, iraunkorra, berriztagarria, arina, erresistentea eta birziklagarria, kutsatzen ez duena eta klima-aldaketaren kontra eraginkorra dena bilatu nahi badugu, zura besterik ezin dugu aukeratu.

Zuraren aldeko apustua egitea ekologiaren aldeko apustua egitea da. Gure ingurunea zaintzea da, material berriztagarri, birziklagarri, natural eta hondakin kutsakorrik sortzen ez duenarekin.

Espainiako zur-industriak garbi du zer hornidura-premia dituen, eta beste inori baino gehiago interesatzen zaio bere jarduerari eusteko nahikoa baliabide edukitzea; horrexegatik egiten du basoen etorkizuna ziurtatzen duen baso-kudeaketa iraunkorraren alde.

Azken urteotan garatu eta zurari aplikatu zaizkion aurrerapen teknologikoei esker, material honen inguruan zeuden mitoetako bat ezabatu da, hauxe:zuraren erabilera eraikuntza tradizionalei lotuta dagoela. Eta hori ez da, inondik ere, egia. Gaur egun, zur teknikoa erabiltzen duten ingeniaritza-obra guztiz abangoardistak egiten dira.

Oso tamaina handiko nabeak eraikitzen dira, eta horiei argi ikaragarriak jarrita, espazio diafanoak sortzen dira, zurak dituen ezaugarri fisiko eta mekaniko bikainei esker: kirol-instalazioak, merkataritzaguneak, jatetxeak, upeltegiak, hotelak eta eraikin publikoak, modlagarritasun eta kalitate handia erakusgarri dutenak.

Eraikuntzari dagokionez, zurak abantaila ugari eskaintzen ditu. Arinak eta obretan moldaerrazak direnez gero, zurezko egiturak erabiliz beste material batzuk erabiliz baino denbora gutxiago behar izaten da muntaiak egiteko.

Zuraren sektoreak, halaber, nabarmen egin du aurrera eta produktu berriak eskaintzen ditu erabiltzaileen premietara egokitzen eta arauzko prestazio tekniko guztiak betetzen dituztenak.

Zurak ematen dituen erresistentzia, kalitatea, segurtasuna, beroa eta kolorea garbi ikusten dira material noble horrekin egiten diren eraikuntza guztietan; eta, gainera, emaitza bisualki gaindiezinak lortzen dira.

Proiektu honekin, Lanbide Heziketarako material didaktikoak sortu nahi izan ditugu, zurezko produktuak ezaugarritzeko eta merkaturatzeko espezialisten prestakuntzarako laguntza emateko. Bestalde, Douglas izeiaren zura ezaugarritu dugu ez baitago hura CE markako produktu gisa ziurtatzeko araudirik, betiere eraikuntzan erabiltzeari dagokionez.

## Bibliografia

- JACKSON Albert; DAY David:Manual completo de la madera, la carpintería y la ebanistería, Ediciones del Prado, Madril, 1993.
- MEDINA, Gonzalo: Pavimentos de madera, Ediciones AITIM, Madril, 2005.
- MONOGRAFICO DE A.E.I.M, nº 2: Especies de madera, 2007/2008.
- PERAZA, Fernando: Protección preventiva de la madera, Ediciones AITIM, Madril, 2001.
- VIGNOTE, Santiago: Tecnología de la madera, Ediciones Mundiprensa, Madril eta Bartzelona, 2006.
- VILLADANGOS, P: Tecnología de la madera, Ediciones Edebé, Madril, 1997.
- NUTSCH, Wolfgang: Tecnología de la madera y el mueble, Ediciones Reverté, Madril, 1996.
- Especies de madera CDa, Ediciones AITIM, Madril, 2005.
- Manual de Control de Producción en Fábrica genérico para productos de madera, Cesefor-ek argitaratua.
- Artikulua: El Marcado CE ya es una realidad en el sector de la madera. Egileak: Edgar Lafuente Jimenez, I+G+B arloko CE markaren teknikaria eta Pino Soria Burgos berme-markaren arduraduna, Miguel Broto Cartagena, Ceseforreko I+G+B arloko burua. Interempresas aldizkari digitalean argitaratua, 2011ko uztailaren 25ean.
- CE marka. Cesefor: Ceseforren fitxa komertziala.
- Marcado CE. Productos de madera. Ceseforrek argitaratu eta banatutako dibulgaziozko dokumentua.
- Marcado CE en madera estructural. Ceseforrek argitaratu eta banatutako dibulgaziozko dokumentua.
